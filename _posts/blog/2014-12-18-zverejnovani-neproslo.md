---
layout: eu
category: blog
tags: smlouvy, otevrenost
title: Zveřejňování smluv: Prostě to pozdržíme
image: /assets/images/blog/adam-papir.jpg
autor: Jan Loužek
---

Adam Zábranský dnes za Zastupitelský klub Pirátů předložil očekávaný návrh č. Z-3110, který se týká zveřejňování smluv. Tento návrh byl shozen ze stolu - na pořad jednání nebyl zařazen.

Před komunálními volbami slíbily všechny politické strany, že budou smlouvy zveřejněny. Udělali jsme si v zastupitelském klubu Pirátů průzkum a zjistili, že [ČSSD](http://prazsky.cssd.cz/10825-VOLEBNI_PROGRAM__.pdf), [ANO 2011](http://www.anobudelip.cz/cs/volby/program-pro-prahu/), [TOP 09](http://www.top09.cz/files/soubory/volebni-program-top-09-pro-prahu_226.pdf), [ODS](http://www.ods.cz/media/reading/program-ods-zhmp-2014[1].pdf), nebo [Trojkoalice](http://www.trojkoalice.cz/wp-content/uploads/volebni_program_01.pdf) – ti všichni do programu uvedli že budou smlouvy zveřejňovány. Mnohdy dokonce, že tak bude učiněno v jednotném registru. 

> "Praha musí mít rozklikávací rozpočet, musí zveřejňovat smlouvy, které uzavírá, a to od jejich vzniku až po zaplacení poslední faktury.“ *(ODS)*

> "Prostřednictvím jednotného portálu budeme zveřejňovat uzavřené smlouvy a tzv. rodné listy veřejných zakázek nejen hl. m. Prahy, ale i jejích příspěvkových  organizací a společností s majetkovou účastí hl. m. Prahy.“ *(ČSSD)*

> "získávání úspor ve veřejných zakázkách mj. centrálním nákupem, elektronickými aukcemi a kvalitní smlouvou, nikoliv kvalifikačními kritérii, která většinu zájemců vyřadí a která splní jen úzký okruh firem a zveřejňováním všech smluv na internetu včetně smluvní dokumentace.“ *(ANO 2011)*

Většina stran totiž slíbila, že smlouvy zveřejňovány budou. K tomu skutečně dochází – ano, hlavní město Praha smlouvy *zveřejňuje* Je však otázkou, jak toto zveřejňování vypadá. Setkáváme se s naskenovanými obrázky, neúplnými smlouvami, nemožností tyto dokumenty správně číst, vyhodnocovat a strojově zpracovávat. Mnohdy je provedené plnění u smlouvy zobrazené ve výši 0 Kč. Přitom ve smlouvě samotné je naskenovaná hodnota přes pět milionů korun.

Piráti připravili [návrh](http://praha.pirati.cz/assets/static/3110.pdf), který například František Korbel, autor zákona o registru smluv, označil za velmi dobrý a který jasně definuje, jak by měly být smlouvy zveřejňovány. Odkazuje přitom na praxi [Zákona o svobodném přístupu k informacím](http://www.zakonyprolidi.cz/cs/1999-106). Návrh má několik málo stran, je dobře srozumitelný a byl komunikován jednotlivým klubům dříve, než tisky, které přišly z posledního jednání Rady hlavního města Prahy. Ve výborech nebyl projednán – neboť výbor pro legislativu nebyl svolán a výbor pro informatiku, který by se ním měl zabývat především – již od ustavujícího zasedání zastupitelstva neexistuje.

Zastupitelstvo se jasně rozdělilo na koalici a opozici. Mocenské rozdělení se ukázalo být tím hlavním faktorem. Zatímco zastupitelé TOP 09, kteří proti návrhu Pirátů poměrně výrazně vystupovali, nakonec hlasovali pro zařazení bodu na program jednání, koalice se hlasování [zdržela](https://fbcdn-sphotos-b-a.akamaihd.net/hphotos-ak-xap1/v/t1.0-9/s720x720/10857898_750320291723288_4456064609205377578_n.jpg?oh=991d92770a73a10aa21466129ab77e12&oe=55017D8C&__gda__=1426160594_18f69e2d1cb0f70e62ca3fda9cb45077) jako jeden muž, což na zamítnutí návrhu stačilo. 

Je jasné, že zveřejňování smluv zůstává na pořadu dne. I v současné době běží v Poslanecké sněmovně diskuze ohledně Registru smluv, která trvá již velmi dlouho. I přes dnešní rozhodnutí koalice vítáme příslib projednat náš návrh na prvním lednovém zasedání nyní již [Výboru pro legislativu, veřejnou správu, protikorupční opatření a informatiku](http://www.praha.eu/jnp/cz/o_meste/primator_a_volene_organy/zastupitelstvo/vybory_zastupitelstva/index.html?committeeId=30109) a doufáme, že bude předložen v co nejbližší době zpět zastupitelstvu.

Věříme, že toto téma – které by mělo být důležité pro všechny strany v pražském zastupitelstvu, neboť odpovídá jejich programům – bude opět otevřeno a Praha bude moci být příkladem celého státu a dokáže, že může zveřejňovat veškeré smlouvy jak své, tak i všech organizací, které zřizuje. 

